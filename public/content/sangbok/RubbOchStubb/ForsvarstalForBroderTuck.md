# Försvarstal för broder Tuck
*Melodi: Balladen om Fredrik Åkare och fröken Cecilia Lind*

På en fest mitt i vintern var Broder Tuck gäst,
och brodern blev manad att skåla med flest. 
Där fanns etthundra vänner,
bland drycker och fat
Och bland hans kamrater: en stilig soldat.

Soldaten vill skåla – han är stolt som en tupp
Det blev till en tävling, och Tuck han bjöds upp
Han skänkte en tanke till Herren, hans gud
-”Försten till hundra”, var krigarens bud.

Här bör jag nämna vad herrarna drack.
En rusdryck? Förfärligt! Nej, fy! Usch! Nej tack!
Ty sådant är munken främmande för.
De drack lemonad, precis som man bör…

Kvällen led framåt och Tuck han gick på.
Han skåla’ med en, och han skåla’ med två,
han skåla’ med åttio, och armen blev trött,
men blott tjugo till och målet är mött.

Nu händer nå’t märkligt! Vår vän snubblar till.
Golvet liksom böljar, lite hur som det vill.
Koordinataxlar tippar, synfältet är smalt,
rummet är alls inte ortonormalt.

Golvet! Det lutar! Vår fest går i kvav!
Gamle Euklides snor runt i sin grav.
Väggarna sneda! En sån märkvärdig kväll!
Där frater Tuck ligger horisontell.

En korsbeprydd gudsman, i däck på vårt golv.
O Herre, min tid! Ring till etthundratolv!
Så kommer strax länsman, med kedjor och lås,
vår hjälte blir bortkörd i etthundra blås.

Han blir inlåst i cellen, den verkar alpin.
Men aldrig berusad! Det var blott allergin!
Nu vilar Broder Tuck, så säll, rar och trind,
och sover så sött, på sin tillvända kind.

Ja, Tuck, han har slocknat, och lampan är släckt.
Men snart är det morgon, och munken blir väckt.
Hem till klostret han skickas, till en geometri,
som är mera pålitlig att leva uti.

Den som tävlar med drycker är vansklig och dum,
och riskerar att vakna i ett litet, låst rum.
Men hur blev det med segern? Vem avgick med den?
Den gick till Soldaten, som blott skålat med en.

*Text: I. Milles & M. Sjölin, CL-sektionen*