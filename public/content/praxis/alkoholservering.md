# Rutiner för att arrangera event med alkoholservering


Hej, det här är en guide för dig som vill hålla ett event på CL-sektionen där ni önskar servera alkohol. Det är upplagt som en Q&A som förhoppningsvis besvarar alla dina frågor. En del av svaren beskriver hur det brukar gå till men de allra flesta är regler från CL:s styrdokument, THS eller från KTH. Syftet med
dokumentet är att underlätta för alla inblandade genom att göra informationen i våra styrdokument mer tillgänglig och förebygga missuppfattningar så att samarbeten med sektionens klubbmästeri går så smidigt som möjligt.

## Vad kan hända om vi inte följer reglerna?
I Gråttan finns det ett alkoholtillstånd som möjliggör att vi kan servera alkohol, hålla gasquer och pubar. Det finns två tillståndshavare som är ytterst ansvariga för att reglerna kring serveringen efterföljs, det är oftast CL’s ordförande (ordf@cl-sektionen.se) och CL’s Klubbmästare (clw@cl-sektionen.se). Det är därför dessa två som har sista ordet om allt som har med alkoholtillståndet att göra.  

Tillståndsmyndigheten är den statliga myndighet som ser till att allt följs. De kan komma och göra oanmälda kontroller, även kallad för tillsyn, vid våra event. Om de ser något som går emot alkohollagen eller som innebär att vi inte följer vårt tillstånd kan vi få tillsägelser av olika slag, exempelvis en varning. Vid grova brott mot alkohollagen eller vid upprepade varningar kan det sluta med att vi förlorar vårt tillstånd. Detta vill vi undvika i all mån vi kan, då det innebär att vi inte längre skulle kunna hålla gasquer eller pubar osv. Vid större brott är det även tillståndshavare som är personligen ansvariga och som får betala böter, samt sektionen som får betala ytterligare böter.  

KTH har även väktare som gör ronder och kontrollerar alla pubar som har festanmält varje dag och de kan även ge oss varningar eller stänga ner en pub som inte uppfyller kraven som KTH har på studentevent, exempelvis om det är för stökigt eller de närvarande i lokalen är för berusade. Men väktarna finns även som stöd för arrangörerna ifall något oväntat skulle ske på en pub, exempelvis slagsmål.  

Om en person har haft event innan som inte har följt reglerna eller på annat sätt misskött sig kring alkoholtillståndet så har CLW rätt att neka eventet, för att säkra vårt alkoholtillstånd.

## När vet jag att jag får hålla mitt event?
När du fått ett godkännande från följande nyckelpersoner kan du räkna med att ditt event blir av:
- CLW angående personal, alkoholinköp, alkoholservering mm.
- Lokalansvarig angående lokalbokning.

När du fått godkännande är det dags att marknadsföra ditt event så att folk kommer. Se frågan “Hur kan jag marknadsföra mitt event?”

## Hur långt innan behöver jag prata med CLW om mitt event?
En bra riktlinje är 30 dagar innan, varav minst 15 av dem ska vara under skolveckor. Det finns flera anledningar till varför du ska kontakta så pass långt innan. En av dem är att en komplett festanmälan (se längre ner) behöver vara inskickad till KTH senast 4 dagar innan eventet. Men främst för att datumet ska kontrolleras så att inget annat krockar för att det redan är planerat med klubbmästeriet. CLW måste ofta hitta personal som kan arbeta under eventet och alkoholen ska hinna beställas och levereras.

## Vem köper in mat?
Du ansvarar för att köpa in mat till ditt event. En överenskommelse behöver vara på plats för att säkerställa att ekonomin och betalningar går rätt till. Som grundregel gäller att CLW aldrig ska gå i ekonomiskt förlust på grund ditt event. Om eventet går i förlust behöver du kontakta CLWs ekonomisk ansvarig (ekonomi.clw@cl-sektionen.se) och sektionens kassör (ekonomi@cl-sektionen.se). I dessa fall kommer förlustsumman att falla på nämndens budgetpost.

## Hur tar vi betalt för eventet?
Betalning för alkohol sker genom CLWs iZettle. Övriga betalningar för exempelvis mat och inträdeskostnad kan ske genom:
- Kortbetalning genom CLW:s iZettle.
- Privat genom swish. Observera att detta inte är möjligt om alkohol har köpts in genom CLW.
- Genom sektionens swish. Innan dess behöver du ett ok från kassören samt mottagningens ekonomisk ansvarig på grund av att swish-betalningar är omständliga att bokföra och är kopplade till mottagningens bankkonto.

Fler frågor? Kontakta kassören via exempelvis ekonomi@cl-sektionen.se.

## Vad kan sektionen betala? Vad är ett utlägg?
CL-sektionens ekonomi är uppdelad i olika budgetposter. Alla nämnder har en budgetpost som de ansvarar för. Utgifter som nämnden har i sin verksamhet för sektionsmedlemmar betalas av sektionen. Om en person först betalar kallas det för ett utlägg. Personen får tillbaka pengarna genom att fylla i en utläggningsblankett, häfta fast det fysiska kvittot och lägga den på angiven plats i Gråttans vänstra kontorsskåp. Berörd förtroendevald ska i samband med det uppdatera kalkylarket “Budgetstatus 2023” som finns på CL-driven.  

Kvitton ska alltid hanteras i sin originalform. För **Kvitton som från början är digitala** innebär det att en utläggningsblanketten ska fyllas ut digitalt istället. Sektionens mall för utläggningsblanketter finns digitalt
på hemsidan.  

Utan kvittot kan inga pengar betalas ut. Detta gäller utan undantag.  

Sektionen betalar inte för alkohol. Om ditt kvitto innehåller alkohol måste detta strykas från kvittot och kostnaden måste subtraheras från summan.  

Gör du inte eventet tillsammans med en nämnd? Gäller utgiften något annat än det nämnden får lägga pengar på? Då kan du göra en äskan för pengar från budgetposten “Sponsring av sektionens projekt” vilket innebär att du ber sektionen om pengar för just det köpet. En äskan görs i regel före någon har betalat. Den skickas till Kassören eller Ordförande.

## Festanmälan: vad, när och hur?
**Vad?** En Festanmälan är en ifylld blankett om eventet som godkänns av KTH:s säkerhetsavdelning för att de ska känna till vilka event som pågår på campus och sätta in den närvaro av väktare som behövs för att vi ska vara trygga på campus. De har rätt att neka event. Om Festanmälan skickas in för sent nekas den automatiskt.

En Festanmälan krävs om det planerade evenemanget uppfyller någon av nedanstående kriterier
- Alkoholservering (oavsett antal personer) sker i samband med evenemanget
- Fler än 50 personer närvarar på evenemanget
- Vid grillning utomhus

**Hur?** Du behöver inte sätta dig in i hur en festanmälan fylls i eftersom CLW hjälper dig vid alla event som har alkoholservering. Det som krävs av arrangören är vilket datum som eventet infaller på och vilka tider som kommer gälla.

Fler frågor? Här kan du läsa mer om KTH:s regler:
https://intra.kth.se/campus/sakerhet/studentevenemang/studentevent-och-fest-pa-kth-1.730125

## Vilka krav finns på den som arbetar under eventet?
Under event i Gråttan finns en del krav på den som anordnar eventen. När nämnder vill hålla event och har kommit överens om detta med CLW kommer CLW försöka bidra med de ansvarsposter som krävs, men minst med en serveringsansvarig. Detta bestäms i samråd med CLW och om de inte kan bidra med båda ansvarsposterna som krävs ligger det på arrangören att bidra med en person som har gått FEST-utbildningen.

Det finns vissa event som kan anordnas utan att CLW närvarar i form av ansvarsroller och det är de som anordnas av styrelserna samt gamlingar inom CLW. I dessa fall ska CLW fortfarande vara med i planeringsprocessen, men behöver inte närvara för att se till att rutinerna följs. I detta fall ska de som ska vara ansvarsroller under eventet ha jobbat en pub och gått sida vid sida med CLW’s ansvarsroller, för att få en genomgång av baren och dess rutiner. Om det är en gamling inom CLW som inte har jobbat på ett tag eller inte har koll på de nuvarande rutinerna, kommer den också få jobba en pub och få genomgång av nya rutiner.

## Vilka ansvarsroller behövs vid servering? Vad är SA och FA?
Vid evenemang som kräver festanmälan finns totalt fyra ansvarsposter som behöver fyllas.
- **Festansvarig (FA)**, har genomgått utbildningen FEST
Har god lokalkännedom och ansvarar för att inga obehöriga vistas i lokalen under evenemanget.
- **Serveringsansvarig (SA)**, har genomgått kursen ”ansvarsfull alkoholservering” STAD och är registrerad på vårt alkoholtillstånd hos tillståndsenheten. Ansvarar för serveringen av alkohol.
  - Krävs inte för evenemang utan alkoholservering.
- **Brandskyddsansvarig (Brand)**, har genomgått utbildningen FEST
Ansvarar för att säkerheten och det systematiska brandskyddsarbetet (SBA) vid arrangemang av event upprätthålls.
  - Får inte vara utrymningsledare.
- **Utrymningsledare**, har genomgått utbildningen FEST
Ansvarar för utrymning av lokalen vid brand. Ska ha god kännedom för lokalen och
återsamlingsplatsen samt vara tydligt markerad med varselväst vid utrymning.
  - Får inte vara brandskyddsansvarig.

Totalt krävs alltså minst två personer som har genomgått FEST utbildningen varav minst en av dem har även fått godkänt på utbildningen STAD. CLW ansvarar för att utse dessa i samband med festanmälan.

Vid event med alkoholservering bör ni även ha en **kontrollant för ID-kort**. Kontrollerna bör göras i samband med att folk släpps in. Det som ska kontrolleras på ID-kortet är att det är rätt person på bilden, personen är över 18 år och ID-kortets datum visar att det fortfarande är giltigt. ID-kontroll är ett krav i Gråttan och vid utökade tillstånd eftersom vi är skyldiga att kontrollera att ingen försäljning sker till minderåriga. Det är även ett bra tips vid event i Gasquen och Kröken. Om en person som är under 18 år skulle medverka vid ditt event, ex. en gasque under mottagningen, går det bra ändå men det kräver lite extra förhållningssätt. Dessa förhållningssätt sätts i samråd med klubbmästare och serveringsansvarig för eventet. Kontakta därför Klubbmästare (clw@cl-sektionen.se) för mer info.

Fler frågor? Se Gråttboken. Här kan du läsa mer om vad KTH säger om ansvarsrollerna:
[Studentevent och fest på KTH](https://intra.kth.se/campus/sakerhet/studentevenemang/studentevent-och-fest-pa-kth-1.730125)  
[Säkerhet och systematiskt brandskyddsarbete SBA vid arrangemang av event](https://intra.kth.se/campus/sakerhet/studentevenemang/sakerhet-och-systematiskt-brandskyddsarbete-sba-vid-arrangemang-av-event-1.730527)

## Hur bokar jag lokalen?
Gråttan bokar du genom att höra av dig till Lokalansvarig med datum, tid och namn på eventet. Det är möjligt att boka Gråttan vardagar 17:00-03:00 och helger 06:00-03:00. Ingen får boka Gråttan under studietid kl 06-17 måndag-fredag eftersom alla programstuderande då ska vara välkomna att plugga i studiero. Under tentaperioder (eget arbete + tentaveckor) får endast studiefrämjande event som riktar sig till båda
sektionerna hållas. Som riktlinje ska det gå att sitta i Gråttan och tentaplugga under eventet men även studienämndens klassiska tentafrukost är ett exempel på studiefrämjande event. Det är Lokalansvarig på
CL i samråd med lokalansvarig på W som har tolkningsföreträde för vad som klassas som ett studiefrämjande event. Kom ihåg att maxgränsen för antal personer som får vistas i Gråttan är 100, dock maximalt 70 sittande personer.  
Fler frågor? Läs Gråttboken och praxis för lokalbokning (finns på hemsidan bland dokument) eller fråga Lokalansvarig.  

THS:s lokaler likt Gasquen och Kröken bokar du genom Ordförande (ordf@cl-sektionen.se) eller Vice ordförande (vordf@cl-sektionen.se). Om lokalen är ledig skickar de en förfrågan som behandlas av KårExpeditionen. Först vid godkännande av
KårExpeditionen är lokalen bokad. (Som THS-medlem kan du även boka lokaler i Nymble privat. Det görs genom KårX som även kan berätta mer om vad som gäller då)  
Fler frågor? Kontakta Ordförande.  

KTH:s lokaler går endast att boka för event med alkoholservering under den handfull tillfällen om året då CL har ett utökat serveringstillstånd. Det sker i regel endast under mottagningen.  

Fler frågor? Kontakta Klubbmästare (clw@cl-sektionen.se) för att få veta mer om utökade tillstånd och Vice ordförande (vordf@cl-sektionen.se) för frågor om bokning av KTH:s lokaler i andra syften då alkohol inte serveras.

## Vem ansvarar för städning och sophantering?
Om ditt evenemang äger rum i Gråttan ansvarar du för att
- Sopa och skura golvet
- Torka och ställa iordning bord och stolar
- Slänga glas och kartong, detta görs i containrar som står utomhus på Teknikringen 6.
- Diska efter evenemanget
- Torka köksbänkar och ställa undan rena disk
- Torka ur mikrovågsugnarna (vid användning)

Samt i övrigt återställa lokalen till samma skick som innan eventet. Om det är ett event där CLW står för serveringsansvarig så är det denna person som har sista ordet om lokalen anses färdigstädad (inte arrangören). Eftersom CLW har event av denna sort varje vecka har de goda rutiner och vet vad som behövs göras efter event. Nämnden ska alltså fråga CLW’s serveringsansvarig om allt är klart innan de lämnar lokalen efter sitt event. Detta för att CLW’s representant inte ska behöva stanna längre och städa upp efter nämndens event. Vid event med alkoholservering i Gråttan där CLW inte har representanter ska de ansvariga skicka bilder på utrustningen som kommer användas, exempelvis högtalare och diskmaskin, till klubbmästaren för att eventuella skador ska kunna spåras.

## Får vi ta med oss egen alkohol till lokalen?
Till Gråttan får du aldrig ta med dig egen alkohol eftersom det är en serveringsyta som måste följa samma lagar som en bar på stan. Se mer under frågan “Vad händer om vi inte följer reglerna?”. Det gäller även
platser där vi har utökat tillstånd ett par gånger om året likt Karins Fik under mottagningen.  

Om ditt event är i Kröken eller Gasquen i THS lokal Nymble får du under stora delar av året köpa alkohol från systembolaget och ta med till lokalen. Det räknas då som ett slutet sällskap och samma lagar gäller för alkoholen som vid en hemmafest. Alltså ska inköp och och försäljning ske privat och inte gå i vinst vilket innebär att de alkoholhaltiga drycken måste därför säljas till exakta inköpspriset. Panten ska
räknas in till försäljningspriset om man inte tänker panta, och inte räknas med om man har planerat att panta. Se alkohollagen (2010:1622, Kap 8, 1 a §). Undantaget är i mottagningstider då THS har ett utökat
serveringstillstånd vilket innebär att alkoholen måste köpas av Nymbles klubbmästeri NKM. Det innebär även att du behöver ha personal från NKM eller Evenemangschefen på THS närvarande under eventet. Exakt vilka datum det gäller går att läsa på THS hemsida. Om du inte hittar informationen kan du kontakta THS Evenemangschef på event@ths.kth.se.

KTH:s lokaler får vi endast servera alkohol på när CL har ett utökat tillstånd för alkoholservering. Då måste du köpa in alkoholen genom CLW och får inte ta med egen alkohol.  

Fler frågor om serveringstillstånd? Kontakta Ordförande (ordf@cl-sektionen.se) eller Klubbmästare (clw@cl-sektionen.se).

## Hur och när beställer jag alkohol till eventet?
Alkoholinköp till Gråttan görs alltid genom vårt klubbmästeri CLW. Leveranserna kommer varje onsdag. CLW måste lägga beställningen på måndagen, två dagar innan.

För dig som anordnar evenemang med alkoholservering gäller därför att
- Om evenemanget äger rum onsdag-söndag måste du beställa den alkohol du önskar från CLW <u>senast fredagen veckan innan</u>.
- Om evenemanget äger rum måndag eller tisdag måste du beställa den alkohol du önskar från CLW senast fredagen <u>10 respektive 11 dagar innan eventet</u>.

Vid dessa tillfällen meddelar du hur många enheter du vill att CLW köper hem till ditt event. Tidigare än så ska ni ha en överenskommelse med CLW om vilka drycker som ska köpas. Rådfråga gärna CLW! De har bra koll på sortimentet hos våra leverantörer och hur mycket som brukar gå åt på olika typer av event.  

## Kan jag beställa hur mycket alkohol som helst?
Då CLW har begränsat lagerutrymme så behöver arrangören har någorlunda koll på hur många enheter som behövs under eventet. Detta kan vara genom att ni har stängt anmälan till exempelvis en gasque och där de anmälda har fått välja vilken typ av biljett de önskar och vad de vill dricka. Om det är många event/stort event en vecka kan du vara begränsad i hur många enheter du kan sälja under ditt event, men det kommer CLW informera om i sådant fall.

## Hur kan jag marknadsföra mitt event?
Alla event på CL-sektionen ska läggas in i Sektionskalendern. När de ligger där syns de på hemsidan under fliken kalender. CtyreLsen och alla nämndorföranden har möjlighet att lägga in event i sektionskalendern genom sin funktionärsdrive.  

Om du vill sprida eventet på Instagram och facebook kontaktar du PR-ansvarig (pr-ansvarig@cl-sektionen.se) med en text och en bild så lägger hon ut det till dig om det passar på sektionens konton.  

Du bör även publicera ditt event på hemsidan. Om du är nämndordförande har du själv behörighet att göra detta genom personalrummet. Om du inte är en del av någon nämnd kan du höra av dig till PR-ansvarig (pr-ansvarig@cl-sektionen.se) eller Webbunderhållare (webbunderhallare@cl-sektionen.se).  

Vill du köra på en gammal klassiker är du välkommen att sätta upp en affisch på CL:s halva av whiteboarden i Gråttan. Frågor? Kontakta främst PR-ansvarig (pr-ansvarig@cl-sektionen.se).  

## Är anmälningsformulär bra?
Google formulär är smidiga för att samla in nödvändig information om deltagare inför eventet. Det finns en mall för anmälan på CL-driven som alla förtroendevalda har tillgång till. I mallen uppfylls bland annat
våra krav på informering om hantering av personuppgifter enligt GDPR och länk till vår uppförandekod som gäller under event. Samla inte in mer information om människor än du behöver för att hålla eventet.  


**Har du åsikter om något i detta dokument?** Hör gärna av dig till någon av oss som skrivit det!
*Hälsningar  
Maja Rosén, Ordförande 2022  
Frida Andersson, Klubbmästare 2022/2023  
Armin Baymani, Ledamot för studiesociala och JML-frågor 2022*

___
**Ändringshistorik**  
*Skriven 10 oktober 2022*  
*Uppdaterad 4 maj 2023 av Armin Baymani: Namn på förtroendevalda togs bort, information om hemsidan uppdaterades.*
