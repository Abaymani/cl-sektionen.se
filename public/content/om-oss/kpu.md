## Kompletterande pedagogisk utbildning

KTH har utbildningar för dig som redan har ämneskunskaper inom fysik, kemi, matematik eller teknik och vill bli lärare. Två av dessa är kopplade till CL-sektionen: Kompletterande pedagogisk utbildning mot ämneslärare i gymnasium och grundskola (KPULU) och Kompletterande pedagogisk utbildning för personer med forskarexamen (KPUFU). Båda dessa är på 90 hp och läses i förhöjd studietakt (mer än 100 %) och inkluderar studier över sommaren. KPUFU läses på ett år och KPULU på drygt ett år. Vilka ämnen och på vilka nivåer i skolsystemet du blir behörig att undervisa i efter utbildningen beror på dina tidigare studier.

Under höst- och vårtermin är det långa perioder av verksamhetsförlagd utbildning (VFU) på en grund- eller gymnasieskola. Dessutom studerar du pedagogik och didaktik, utbildningshistoria, specialpedagogik, bedömning och betygsättning med mera. Obligatoriska fysiska träffar på KTH Campus varvas med distansstudier.
