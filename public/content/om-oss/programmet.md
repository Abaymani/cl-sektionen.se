## Programmet

Programmet för Civilingenjör och lärare, som förkortas CL, grundades 2002 av Jan Scheffel och Hans Thunberg. Universitetsprogrammet erbjuds på KTH och omfattar 300 högskolepoäng, vilket motsvarar 5 läsår. Utbildningen kombinerar en fullständig civilingenjörsexamen med en komplett lärarutbildning, med behörighet för undervisning i gymnasieskolan och grundskolans senare del högstadiet. Programmet leder till dubbla yrkesexamina; civilingenjör och lärare.

KTH ger ut båda examensbevisen, men de pedagogiska delarna av undervisningen ges av Stockholms Universitet.

Sektionen genomgick en ombildning 2011 och består idag av fyra inriktningar: (_Du kan läsa mer om varje inriktning längre ned_)

- Matematik och Energi och Miljö
- Matematik och Fysik
- Matematik och Data
- Matematik och Kemi

Utbildningen integrerar matematik, teknik och naturvetenskap med pedagogik och didaktik. Första läsåret är gemensamt för alla studenter och inriktningen väljs till andra läsåret under våren första året. Programmet innefattar tre VFU-kurser (Verksamhetsförlagd Utbildning); en kortare i ettan på en skola, en inom informella lärandemiljöer och en längre i fyran på en gymnasieskola. Utbildningen är utformad så att ämneskunskaper och pedagogiska och didaktiska kunnande motsvarar de krav som ställs på en ämneslärare.

Civilingenjör och lärare är ett program som är anpassat efter näringslivets ökade efterfrågan av ingenjörer med kunskap om lärande och som kan kommunicera teknik och naturvetenskap.
