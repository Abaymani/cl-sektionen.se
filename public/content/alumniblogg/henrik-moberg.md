# Henrik Moberg

_Genom en bred kompetens från programmet Civilingenjör & Lärare har följande alumn hoppat både fram och tillbaka i tanken och också fram och tillbaka mellan flera intressanta jobb. Jobben har varit kopplade till pedagogik och lärande, men inte nödvändigtvis i den traditionella gymnasielärarrollen. Låt oss presentera alumn Henrik Moberg!_

_God läsning!_

Det började inte superbra. Under min första VFU somnade två elever när jag pratade om andragradsfunktioner. Läraryrket verkade helt enkelt inte vara min grej. Jag bestämde mig för att satsa mot ingenjörshållet och förbannade boken Matematik 4000 som jag utgått ifrån.

Ett år senare fick jag möjlighet att jobba extra på en kurshelg i matematik inför nationella provet. Även om det tog emot, gjorde revanschlustan och möjligheten att dryga ut kassan lite att jag tackade ja. Det gick bättre den här gången. Jag fortsatte att jobba extra och efterhand fick jag lite mer ansvar. Inför Gy11 fick jag vara med och utveckla företagets kursmaterial för sommarkurser inför gymnasiematten och i samband med det blev jag erbjuden att jobba heltid ett år mellan år 3 och 4.

I princip alla avrådde mig, egentligen var det bara dåvarande studievägledaren Ewa som sa ”Äh, kör!”. Det räckte för mig. Jag pausade studierna ett år och tog jobbet. Och tur var nog det. Jobbet ledde bland annat till att jag bestämde mig för att bli lärare, trots allt. Och så träffade jag Emma som jag gifte mig med i somras.

Efter examen började jag som gymnasielärare. Det var lite stressigt men sjukt roligt och åren på KTH och SU tillsammans med allt extrajobbande hade givit resultat. Eleverna höll sig vakna. Men redan efter knappt två år kom en fråga likt den jag fått fem år tidigare. Den här gången var det som VD för ett utbildningsföretag som sysslar med kurser inför högskoleprovet. Jag kunde i princip ingenting om ekonomi eller marknadsföring, som var en stor del av uppdraget, men Ewas ord ”Äh, kör!” ekade – så jag tog jobbet.

Det blev ett roligt men tufft år. Från att ha jobbat med erfarna lärarkollegor och med skolans trygghet i ryggen, gick jag till att jobba i princip ensam. Under högsäsongerna gällde jobba-äta-sova och allt var inte skoj men jag har aldrig lärt mig så mycket och jag vill inte få det ogjort.

En dag bjöd en tidigare kursare mig på en konferens om ”Framtidens läromedel”. Under den första föreläsningen skulle vi deltagare prata med den som satt bredvid så jag vände mig till mannen till höger om mig. Ganska snabbt började vi prata om annat än föreläsningen och när det kom fram att jag jobbade med Högskoleprovet sa han ”Det har vi ingen bok om”. Jag hade av ren tur lyckats sätta mig bredvid VD:n för förlaget Natur & Kultur.

Det blev några möten om att skriva en bok inför högskoleprovet men jag blev ingen författare. Istället fick jag förfrågan om att börja jobba direkt på förlaget, som projektledare och läromedelsredaktör. Så jag tänkte ”Äh, kör!” och bytte jobb igen.

Sedan drygt ett år tillbaka jobbar jag därför med läromedel inom matematik och fysik på Natur & Kultur. Och jag kan inte tänka mig att få jobba med något roligare. Att få vara med att ta fram framtidens (och nutidens) läromedel, med tusentals lärare och elever som kommer att ta del av det jag gör känns fantastiskt. Från CL tar jag med mig mycket, som goda ämneskunskaper, en kurs i projektstyrning och pedagogiken från SU. Men kanske framför allt alla kompisar och kontakter som är guld värda nu. Både socialt och yrkesmässigt. Flera jobbar jag med idag och det var ju faktiskt en som såg till att jag gick på konferensen som gav mig det här jobbet.

I somras kom de första två tryckta läromedlen med mitt namn på tryckorten. Dels en bok inför Högskoleprovet, där jag var både projektledare och redaktör och där en av författarna är alumn från CL. Samt en mattebok till gymnasiet, där jag var redaktör. Den heter Matematik 5000+ kurs 1c och är en revidering på Matematik 5000 som i sin tur var en revidering på Matematik 4000.

Under hösten jobbar vi vidare med kurs 2 i bokserien. Just nu djupdyker jag i kapitlet om andragradsfunktioner. Det blir riktigt bra. Och framför allt är det riktigt roligt!

För att knyta ihop påsen har jag tre sammanfattande råd för dig som läser CL:

Våga välja lärare.
Våga ta chanser som sticker ut från ”den rätta vägen”.
Ta vara på de små och oväntade möjligheterna, det är ofta de som formar dig i slutändan.
Allt gott!

Henrik Moberg (fd. Lindberg)
CL08
