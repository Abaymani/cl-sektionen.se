# Edith Jacobson - Botswana

### Minor Field Study i Gaborone, Botswana

## Innan avresa

Jag visste vad MFS var innan jag ens började studera på KTH, och det har varit någonstans i mitt bakhuvud under alla studieår. När det var dags att börja tänka på mitt examensarbete visste jag direkt att jag skulle försöka göra det som ett MFS. Jag övertalade en kompis att åka med mig, och sen började jakten efter ett lämpligt examensarbete. Vi visste att vi skulle skriva om lärande på något sätt, men var inte säkra på i vilket land, så vi lade ut ett väldigt stort nät. Vi kontaktade olika universitet och ambassader, och när det bara var en vecka kvar till deadline kom vi i kontakt med Global Development Hub på KTH. Genom dem fick vi kontakt med Botho University, och som genom ett under lyckades vi få in alla papper i tid till ansökningsdatumet.

Jag tyckte att det var svårt att ha klara förväntningar på landet och universitetet. Det står inte så mycket information om Botswana online som inte handlar om safarisemester, och eftersom ingen av oss hade varit i Afrika hade vi inte så mycket att relatera till. Vi visste inte heller hur mycket regler som var kvar efter Covid-19 och var oroliga för att de skulle vara mycket strängare när det kom till exempelvis lockdowns än Sverige var.

Vi behövde inte skaffa visum innan vi åkte, men lade dock mycket tid och pengar åt att vaccinera oss mot hepatit, rabies, gula febern, tyfoidfeber, malaria och kolera. Jag kollade upp lite fraser på Setswana, men tyvärr finns det inte så mycket resurser för det språket att tillgå. Innan vi åkte försökte vi också fördjupa oss så mycket vi kunde i projektet och tidigare forskning, så att vi inte skulle behöva ägna så mycket tid i Botswana åt att läsa litteratur.

<div class="rese-img-container">
    <img src="../../media/reseberattelser/edith-jacobson-botswana001.webp" class="rese-mid">  
</div>

## Ankomst

Vi blev mottagna av universitetets Students and Alumni Affairs Department vid flygplatsen. De hjälpte oss med allt det praktiska under hela vår vistelse, allt ifrån saker som handlade om lägenheten till att hjälpa oss boka nattbussen till norra delen av landet.

## Ekonomi

Jag fick stipendiet från MFS (27 000 kr) samt vanligt CSN-lån, och tyckte att det var tillräckligt för detta projekt. Generellt kostade saker i butiker lite mindre än i Sverige.

Transport var en stor utgift. Man behöver bil för att ta sig runt i staden, och varje taxiresa kostar p40-p50 (ca 40 kr). Det fanns även små bussar man kunde ta, men vi lärde oss aldrig bussystemet tillräckligt bra för att våga använda oss på dem. Eftersom vi hade kök i lägenheten så slapp vi äta ute hela tiden, vilket vi sparade in mycket pengar på (det gav oss också möjligheten att bjuda folk på campus på nybakade bullar på kanelbullens dag).

## Boende

Direkt när vi fick reda på att vi kunde göra projektet i samarbete med Botho University erbjöd de oss att få hyra en lägenhet på campus. Lägenheten var en trea med kök, balkong och två badrum som vi betalade P5000 (ungefär 4000 SEK) för per månad, det vill säga P2500 per person. Eftersom campuset var inhägnat med vakter promenerade vi ofta ute på campusområdet när det hade blivit svalare på kvällen. Ett tidsfördriv blev att spela schack på deras jättestora schackbräde, och hade vi haft ett intresse i sport hade vi säkert fått spela på deras fotbolls-, volleyboll- och basketplaner. Det fanns även ett nyöppnat köpcenter precis bredvid campus där vi handlade mat.

<div class="rese-img-container">
    <img src="../../media/reseberattelser/edith-jacobson-botswana002.webp" class="rese-mid">  
</div>

## Projektet

Vi analyserade kurser där studenterna från olika länder och universitet samarbetade med varandra online. Vi gjorde det genom att observera en Challenge Driven Education-kurs på Botho som hette "Innovation for Sustainable Development", samt genom att intervjua lärare, amanuenser och studenter som arbetade med, eller hade arbetat med, CDE-kurser i Sverige, Botswana och Kenya. Vi fick också möjlighet att besöka en närliggande by som kursen samarbetade med.

<div class="rese-img-container">
    <img src="../../media/reseberattelser/edith-jacobson-botswana005.webp" class="rese-mid">  
</div>

## Staden och landet

Botswana är ett till ytan stort land, men med en liten befolkning. Vi har flera gånger fått höra att det finns fler kor än människor i landet. Botswana är mest känt för sin natur och safariturism, och det finns inte väldigt mycket att göra i staden Gaborone förutom att gå på restauranger och i köpcenter.

Alla vi träffade var väldigt trevliga, och vi blev alltid bemött av ett leende och frasen “Dummela mma! How are you?”. När man väl har kommit över chocken av att folk man inte känner ler mot en var det väldigt trevligt. Vi, som två kvinnliga studenter, märkte inte av någon direkt sexism eller objektifiering, även om det finns strukturella sexistiska problem i landet.

## Fritid och aktiviteter

På fritiden försökte vi se så mycket vilt djurliv som möjligt. Vi fick se alla “big five” (alltså lejon, bufflar, leopard, noshörning och elefant) samt krokodiler, giraffer, strutsar olika sorters apor, flodhästar och alla möjliga små fåglar. Under helgerna gick vi också gärna upp för berget Kgale, som låg nära campusområdet.

Vi med en amanuens på ISD-kursen Eftersom de stora naturreservaten finns i norra delen av landet, och universitetet i södra delen, tog vi en nattbuss dit. Då passade vi även på att åka till Zimbabwe och Zambia för att uppleva Victoriafallen. Den resan var en av de absolut häftigaste sakerna jag har gjort i mitt liv.

<div class="rese-img-container">
    <img src="../../media/reseberattelser/edith-jacobson-botswana008.webp" class="rese-mid">  
    <img src="../../media/reseberattelser/edith-jacobson-botswana009.webp" class="rese-mid">  
    <img src="../../media/reseberattelser/edith-jacobson-botswana011.webp" class="rese-mid">  
</div>

## Hållbarhet

Eftersom Botswana ligger i Afrika kände vi oss låsta i att ta flyget dit. Vi åkte också mycket bil inom staden eftersom det inte fanns välutvecklad kollektivtrafik. Däremot valde vi att ta bussen istället för att flyga när vi reste inom landet (vilket var ett äventyr i sig själv!).

Botho University arbetar aktivt för att vara hållbara. När vi var där kom 40% av deras el från deras egna solceller och de arbetade med att reducera användningen av vatten och plast. De arbetade också mycket med social hållbarhet genom att bland annat dela ut böcker till skolor och stödja en närliggande by.

<div class="rese-img-container">
    <img src="../../media/reseberattelser/edith-jacobson-botswana017.webp" class="rese-mid">  
</div>

## Rekommendationer och övriga reflektioner

Det här var en fantastisk (men ibland frustrerande) upplevelse, och jag rekommenderar alla studenter att utforska möjligheterna att uppleva en annan kultur. Jag är också väldigt glad att jag tog möjligheten att åka till Afrika, en världsdel jag aldrig har besökt tidigare. Jag kommer definitivt åka tillbaka och utforska mer!

Hade jag kunnat ändra något med min resa så hade det varit att försöka komma in i mer studentsammanhang. Eftersom vi inte läste någon kurs utan bara gjorde datainsamling till examensarbetet var det svårt för oss att hitta andra studenter att umgås med.
