# Julia Engström – Italien

<img src="../../media/reseberattelser/julia-engström-italien-uni.webp" class="rese-top">

Universitet: Politecnico di Torino - Campus i Valentinoparken  
Termin: HT 2017  
Inriktning: Energi och Miljö

## Förberedelser

Inför ett utbyte är det alltid en hel del saker som behövs fixas. Efter att jag hade fått reda på att jag hade kommit in så började jag direkt kolla upp kurser och kika på alternativ för studieplan under mitt utbyte. Ett tips här är att ha två, tre backup planer då det kan hända att kursutbudet som finns online inför ansökan inte är exakt samma utbud som finns på plats sen. Dessutom kan det variera med språk. Jag hade exempelvis en kurs som jag hade planerat att gå som blev inställd och en som denna termin skulle hållas på italienska istället för engelska. Detta fick jag reda på samma dag som kurserna började och blev först stressad, men det löste sig! Jag läste alla mina kurser på engelska och pluggade ingen italienska alls. Jag hade gärna läst italienska då många italienare är dåliga på engelska och helst inte pratar engelska alls, även om vissa kan. Jag kände dock att eftersom jag enbart skulle vara där en termin och inte kunde ett ord innan skulle det eventuellt vara onödigt. När jag sen fick reda på att språkkursen universitetet erbjöd var kvällstid 2-3 gånger i veckan kände jag att jag hellre spenderade den tiden på annat. Hade jag valt att stannat ett år hade jag dock absolut läst italienska. En annan förberedelse kan vara att gå med i grupper på sociala medier, exempelvis facebook. Det finns erasmusgrupper för utbytesstudenter i Turin på facebook som kan vara toppen att vara med i.

## Boeende

Via exempelvis grupperna på facebook länkas det en hel del lägenheter för uthyrning, dessutom kan man ansökan om hjälp med boende från skolan. De vänner jag lärde känna som hade fått boende av skolan bodde ca 5st utbytesstudenter i en lägenhet med varsitt rum men delat kök och badrum. Det är toppen om man åker ensam! Jag hade dock turen att via kontakter hitta ett rum mitt i centrala Turin och bodde inneboende hos en italienare och en italienska. På detta vis lärde jag känna den italienska kulturen lite bättre än mina vänner som bodde med andra utbytesstudenter, och jag bodde billigare! Under min tid där kunde man få betala mellan 300-550 euro per månad för ett rum. Gällande kostnader för värme, el, wifi etc så varierar det om det ingår i hyran eller inte. För mig ingick det inte så november, december var dyrare månader då framförallt värmekostnaderna var högre.

## Under utbytet

Det tar ett tag att komma in i ett nytt land, speciellt om man åker själv, inte har varit där förut, inte kan språket eller bara inte känner sig bekväm. Var inte rädd om det känns lite tufft ibland, det gör det för alla! I Turin är det väldigt många utbytesstudenter så just denna känsla går att dela med många. På grund av mängden studenter och framförallt utbytesstudenter finns det mängder med aktiviteter att göra utöver att plugga. Delvis så anordnas planerade resor till olika ställen, jag tog en buss för att gå på Oktoberfest i München och sen planeras helgresor till städer runtom i landet. Under vinterhalvåret planeras skidresor av olika slag vilket jag verkligen rekommenderar om man är skidintresserad. Det tar ca 1.5h att ta sig till skidorten Sestriere från Turin. Dit åkte jag över en dag bara och det funkade toppen! Turin ligger väldigt bra till då man på några timmar kan ta sig till allt ifrån alperna, till franska eller italienska Rivieran, Milano, franska städer som Lyon, Comosjön, Gardasjön och mycket mer. Jag hittade några kompisar som jag åkte på massa både dagsresor och helgresor med vilket var väldigt roligt. Vi var även iväg på vinprovningar, ostfestival och tryffelfestival i Piemonte (regionen som Turin ligger i).

<img src="../../media/reseberattelser/julia-engström-italien-vy.webp" style="margin-right: 2%;">
<img src="../../media/reseberattelser/julia-engström-italien-gata.webp" style="">

Vy från ”Basilica di Superga” samt Vy från en av gågatorna (titta noga så ser du alperna)

## Mat

Maten i Italien är fantastisk och priserna i Turin är lägre än i Sverige. Jag hade råd att gå ut och äta flera gånger i veckan och lagade väldigt sällan matlåda. På vissa ställen kan man få sig en cappuccino för 1 euro. I norra Italien finns det något som kallas för ”Aperitivo” vilket innebär att du köper en öl, ett glas vin eller en drink, och sen ingår en buffé med mat. Detta kostar mellan 10-20 euro. Det varierar såklart från ställe till ställe på kvalitén men det är något man måste prova om man befinner sig i Turin eller Milano!

## Hur är universitetet då?

Politecnico di Torino är ett stort italienskt universitet som italienarna är stolta över. För att vara Italien så är universitetet strukturerat och ordentligt, men för oss från norra Europa kan det verka aningen rörigt. En viktig sak man måste infinna sig i när man flyttar till Italien är att bara acceptera deras system – eller jag kanske ska säga deras icke-befintliga system. Saker och ting blir ibland lite rörigt och det är inte säkert att du får svar på dina frågor direkt. Dessutom går det att ana en ordentligt hierarki hos personalen. Men däremot är dom väldigt hjälpsamma och vana vid utbytesstudenter så det mesta löser sig alltid. Jag läste som sagt alla mina kurser på engelska och vissa föreläsare är bättre än andra på engelska. Nivån på universitetet är ganska hög, men jag hade inte lika mycket att plugga som jag har hemma på KTH.

## Generella tips och råd

Jag lärde mig mycket om mig själv under mitt utbyte, även om det ibland var tufft. Att bo utomlands ett halvår sätter perspektiv på vardagen och jag uppskattar saker som jag inte gjorde innan jag åkte mer nu. Var inte rädd för att saker kommer skita sig – det kan dom göra! Men det ordnar sig oftast. Jag rekommenderar att ha god kontakt med din utbyteskoordinator, både hemma och utomlands. Dom kan vägleda i svåra situationer. Funderar du på att åka på utbyte men inte är riktigt säker tycker jag absolut du ska våga ta chansen! Det må vara lite läskigt, kanske svårt och ibland jobbigt. Men man lär sig så mycket om så många olika saker och jag kommer bära med mig mina erfarenheter vidare i livet vilket jag är tacksam för!

PS Turin är en SÅ fin stad! Jag är verkligen positivt överraskad. Staden är mycket trevligare och mysigare än vad jag trodde att den skulle vara!
