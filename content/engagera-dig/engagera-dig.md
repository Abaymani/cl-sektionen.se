## Att engagera sig

Det finns flera sätt att engagera sig i sektions- och studentlivet. Gemensamt för dem är att du kommer lära känna nya människor och få flera erfarenheter du kan ha nytta av i yrkeslivet. Du kan göra allt ifrån att arbeta heltid på THS till att anordna en gasque eller vara med i mottagningen.

### Förtroendeuppdrag

Om du är intresserad av att engagera dig i sektionen och villig att ta ansvar för ett visst område är det perfekt att söka till någon av sektionens förtroendeposter. Förtroendevalda är oftast valda för ett helt år. Skulle den förtroendevaldas studiesituation, intresse eller livet i allmänhet förändras, går det självklart att <def term="Entledigande">entlediga</def> sig. Tanken är ändå att det ska gå att kombinera uppdraget med studierna och det finns alltid hjälp att få så det är ingen press. De olika posterna har väldigt varierande arbetsuppgifter och ansvarsområden men generellt är allas gemensamma uppgift att göra studietiden och fritiden bättre och roligare för de övriga sektionsmedlemmarna. Läs mer på vad de olika nämnderna och förtroendevalda gör [här](/fortroendevalda).

Att vara förtroendevald innebär flera fördelar. Du kommer att hitta nya vänner från andra årskurser och kanske från andra program, då flera nämnder samarbetar med exempelvis W-sektionen. Du får erfarenhet av att arbeta i en förening och samarbeta med olika människor. Flera nämnder har en egen budget som de själva bestämmer vad den ska användas till – här har du chansen att göra det du vill. Ett par gånger per år anordnar CtyreLsen event för enbart förtroendevalda, där det kan bjudas på mat. Du kan även få möjlighet att gå på event som THS eller andra sektioner anordnar för förtroendevalda.

#### Att bli förtroendevald

De flesta förtroendeposter väljs på ett sektionsmöte (SM), även kallat Val-SM, i slutet av året. Under en period under hösten kan vem som helst som är medlem bli nominerad eller kandidera till posterna som är öppna för val. Posterna som är öppna för val är de med mandatperiod från 1 januari till 31 december, förutom mottagningsnämnden som väljs tidigare. Du kan se alla mandatperioder på sidan för [förtroendevalda](/fortroendevalda).

Efter nomineringsperioden sammanställer valberedningen (som består av en representant för varje årskurs) alla kandidater och anordnar ett <def term="Urnval">urnval</def> under en vecka strax innan Val-SM. Alla ordinarie medlemmar har då möjlighet att rösta på den kandidat de tycker lämpar sig bäst på respektive post. Därefter räknas rösterna och presenteras på SM. Om det är något val där ingen kandidat fått mer än 50 % av rösterna, görs en omröstning under SM mellan de två kandidater som fått flest röster. Du hittar mer information om personval i reglementet §4.

När året lider mot sitt slut, håller den personen som suttit på posten under året en överlämning så att den som kliver på som ny får en så bra start som möjligt.

### Nämndaktiv

Som nämndaktiv är du med och hjälper till i en nämnd på något sätt. Det kan vara genom att anordna ett eller par event/gasque, sköta sociala medier åt nämnden, designa märken eller det du och nämnden kommer överens om. Alltså är kravet på engagemang exakt det du känner att du vill, orkar och kan. Att vara nämndaktiv passar dig som vill göra en punktinsats inom något som är viktigt för dig, testa på flera olika nämnder, eller engagera dig utan att åta dig något större ansvar. Du kan vara nämndaktiv i flera nämnder samtidigt. Att engagera sig som nämndaktiv är ett bra sätt att ta del av gemenskapen inom en nämnd samt få inblick i hur en nämnden fungerar innan man söker nämndens förtroendevaldsposter.

### Föreningar

CL har två sektionsföreningar, [CLek](/fortroendevalda#clek) och [Dubbelspexet](/fortroendevalda#dubbelspexet). Föreningarna sköter ekonomin var för sig och har egna förtroendevalda som bestäms på respektive årsmöte. Att vara förtroendevald i en förening är likt att vara förtroendevald i sektionen men kan även inkludera medlemmar från andra sektioner, exempelvis W. Du kan även vara med och hjälpa till efter intresse och tid utan att vara förtroendevald, till exempel köpa fika till en CLek-träff.

### Mottagningen

Inför varje läsår anordnar sektionen en mottagning för alla nyantagna studenter till programmet Civilingenjör och Lärare samt KPU-programmen. Detta är ett ypperligt tillfälle att lära känna de nya studenterna men även studenter från andra årskurser. Arbetet med planering och förberedelser börjar tidigt på året och håller på hela vägen fram till mottagningen. För att kunna genomföra en rolig, välkomnande och givande mottagning krävs många personer som vill välkomna de nya studenterna.

I början av året väljer mottagningsnämnden, även kallat presidiet, gruppansvariga (GA:s) för varje mottagargrupp. Senare under våren får de som vill vara med under mottagningen söka till de grupper de är intresserade av. Därefter väljer GA:s och presidiet ut vilka som hamnar i respektive grupp. Antalet mottagare i varje grupp varierar från år till år men det finns alltid någon grupp som man kan vara med i baserad på intresseområden och mängden tid man vill lägga ner på mottagningen. Att vara mottagare är väldigt roligt och ett härligt sätt att avsluta sommaren på.

### THS

Tekniska Högskolans Studentkår (THS) är KTH:s officiella studentkår. Som organisation beskrivs THS bäst som ett nätverk av sektioner, och CL-sektionen är en av totalt 22 sektioner. Utöver verksamheten som sker lokalt på sektionsnivå finns det även otroligt många möjligheter till att engagera sig centralt på THS.

#### THS Centralt

THS har likt sektionen förtroendevalda som väljs på olika sätt. [Kårfullmäktige (KF)](https://ths.kth.se/sv/about-ths/union-council), som är THS centrala motsvarigheten till sektionsmötet, väljer [Kårstyrelsen (KS)](https://ths.kth.se/sv/about-ths/union-board) och valberedningen. Kårstyrelsen väljer i sin tur [Kårledningen (KL)](https://ths.kth.se/sv/about-ths/management-team), som ansvarar för den löpande verksamheten och består av studenter som arbetar heltid under ett helt år och tar studieuppehåll för detta.

#### Kårföreningar och THS undergrupper

Likt sektionen har THS föreningar anknutna till sig. Totalt finns det ett 40-tal föreningar som sysslar med allt från musik och spex till sport och politik. Precis som sektionens föreningar ansvarar kårföreningar för sin egen rekrytering och har egna förtroendevalda. På samma sätt går det att engagera sig i undergrupperna på THS, som i praktiken fungerar på samma sätt som kårföreningar men som leds av någon person i Kårledningen.

Under mottagningen anordnar THS Kårens dag & Campus Fair, en mässa där samtliga kårföreningar och undergrupper ställer ut och informerar om sin verksamhet. Du kan också bläddra bland föreningar och undergrupper och läsa mer om deras verksamhet på THS webbplats.
[Lista över kårföreningar och undergrupper](https://ths.kth.se/sv/list)

#### Studentuppdrag

THS rekryterar även studenter för uppdrag på deltid, ofta inom studiebevakning eller studentinflytande. Studentuppdrag är arvoderade och annonser uppdateras kontinuerligt.
[Aktuella studentuppdrag](https://ths.kth.se/sv/education/apply-for-student-influence-positions)
